# ЛАБ 01. Вэб сервер
Энэ лабораторын ажлаар хөгжүүлэлтийн вэб сервер програм суулгах, тохируулах, хөгжүүлэлтийн орчныг бэлдэх, FTP (File Transfer Protocol) ашиглан вэб сайтын файлыг алсаас удирдах, суулгаж ажиллуулна. Дараах дасгал, даалгаврыг гүйцэтгэнэ.
1.	Apache HTTP server, PHP суулгаж ажиллуулах
2.	Нүүр хуудас ажиллуулж турших
3.	FTP сервер суулгаж алсаас вэб хөгжүүлэлт хийх
4.	Нэг сервер дээр олон вэб ажиллуулах Virtual Directory (alias) үүсгэх

## 1. Apache HTTP server, PHP суулгаж ажиллуулах
Дасгал 1.	Вэб сайт/програмыг ажиллуулахад Apache HTTP Server, PHP, MySQL зэрэг програмуудыг ашиглаж болно. Эдгээр програмыг багцалсан WAMP, LAMP, MAMP зэрэг суулгац (install) програмууд бий. Жишээ нь, Виндоус үйлдлийн системд WAMP (Windows Apache MySQL PHP) програмыг хялбархан суулгаж болно. Өөр XAMPP гэх програм бас бий. Эсвэл [https://httpd.apache.org/](https://httpd.apache.org/), [http://php.net/](http://php.net/), [https://www.mysql.com/](https://www.mysql.com/) зэрэг вэб сайтуудаас тус тусад нь татаж аваад суулгаж болно. Apache HTTP Server болон MySQL програм хангамжууд нь үйлдлийн системд тасралтгүй ажиллах сервис төрлийн програм учир дээрх програмыг суулгасны дараа сервисүүдийг асаах (start) шаардлагатай. Дараа нь вэб хөтчөөсөө [http://localhost/](http://localhost/) гэж хандан ажиллаж байгаа эсэхийг шалгаарай.

*Порт* Хэрэв сервер компьютер дээр өөр вэб сервер програм суусан, 80 дугаар портыг ашиглаж байгаа бол Apache HTTP Server програмын ажиллах портыг зөрүүлж тохируулах/эсвэл тэр сервер програмын портыг өөрчлөх шаардлагатай. Учир нь TCP/IP холболтын үед нэг програм нэг портыг ашиглан холболт үүсгэх боломжтой байдаг. Apache HTTP серверийн ашиглах портыг 8080 болгон өөрчлөхийн тулд c:/wamp/bin/apache[version]/config/httpd.conf файлд Listen 80 мөрийг Listen 8080 болгон өөрчлөөд сервисээ дахин асаана. Хэрэв өөрчилсөн бол вэб хөтчөөс http://localhost:8080/ хаягаар Apache HTTP серверт хандана.